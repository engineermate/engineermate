<!DOCTYPE html PUBLIC "-//W3C//DTD XHTML 1.0 Transitional//EN" 
"http://www.w3.org/TR/xhtml1/DTD/xhtml1-transitional.dtd">

<html xmlns="http://www.w3.org/1999/xhtml">
<head>
	    <title>参考资料――卢氏家训</title>
    <link href="../../../StyleCN.css" rel="stylesheet" type="text/css" />
</head>
<body>
    <div id="container" style="font-size:1.2em;">
    <div id="leftcolumn" style="width:200px;height:800px;">
        <div style="text-align:center;"> <a href="资料摘录_目录.htm">回目录</a></div>
    </div>
    <div class="midcolumn" style="width:700px;float:right;padding:20px;">
    <h1 id="卢氏家训">卢氏家训</h1>
	
	<p><strong>敬祖宗</strong>：子孙之身，祖宗之所遗也。子孙永世得享。朝廷乐利之泽，祖宗积庆之所致也。不敬祖宗则忘本，忘本则枝叶不昌。故岁时祭祀，晨昏香火，必敬必恭，无缺无慢。至于立身修德，无忝所生，此尤敬祖宗之大本大原。凡我宗人念之念之。</p>
	<p><strong>孝父母</strong>：十月怀胎，三年乳哺，推乾就湿，保抱抚摩，忧疾病，伺饥保，调寒暑，父母受尽万苦千辛，方得儿子成人长大。至于延师择配与贻谋之劳，且不具论。为子者即幸遇父母有寿，急急孝养，以报罔极之恩，至多亦不过二三十年耳。万一错过，殁后即披麻带孝，三牲五鼎，竟亦何裨？且孝则天佑，不孝则天谴，从来历历不爽。凡我宗人念之念之。</p>
	<p><strong>敬长上</strong>：长幼之叙，定于天人，忤长上是乱天之行也。须坐让席，行让路，口不得乱说，事不得乱专。贤智不敢先，富贵不敢加。谦恭逊顺，绝去骄傲放肆之态，方是为卑幼的道理。先哲云：幼而不肯事长，贱而不肯事贵，不肖而不肯事贤，谓之三不祥。近来风俗不好，子弟不肯安分循理，任情倨傲。行不让路，坐不让席，揖不低头，言不逊顺，曾不思尔将来也。做人尊长，尔做坏样子，亦将忤尔忤人，实所以自忤。凡我宗人念之念之。</p>
	<p><strong>友兄弟</strong>：兄弟同胞共乳，除却兄弟，更有谁亲。且从父母分形而来，兄弟之身总是父母之身，若兄弟相戕，是戕父母矣。不念兄弟，独不念父母乎。念及父母忍戕兄弟乎。勿听妻子离间，勿听外人撺掇。兄弟中纵有不是，大家逊让些何妨。若锱锱铢铢计较多寡，彼此相戕，则父母之心不安，死亦不能瞑目。诗云：兄弟既翕，和乐且耽。子曰：父母其顺矣乎。凡我宗人念之念之。</p>
	<p><strong>教子孙</strong>：人家有一贤子孙，则家门生色，有一不肖子孙，则家门遗羞。贤不肖岂由天定，总在教与不教。故为父母者，切不可不教子孙。自孩提时即教他礼法，稍长即教他孝弟忠信礼义廉耻，教他勤俭谨慎，教他读书识礼义，做个好人。不可骄养游荡，不可姑息浪费，有不如教便当责治。至若女子，亦当教他亲兄弟，务教以节孝廉耻。三从四德，纺绩针指、厨爨井臼，则长大适人，必成贤妇。如或不教，则儿女不才，为家门玷，谁实使然。凡我宗人念之念之。</p>
	<p><strong>持节俭</strong>：江海不能实漏卮，山林不能给野火，财止此数，而能供人之奢靡哉。一不节俭，即无限财产，一朝可尽。世之前为富室，后为窭人，往往皆由不节所致，节俭者治家之第一义也。饮食莫嫌蔬食，衣服莫嫌布素，房屋莫嫌湫隘，婚娶莫竞妆奁，死丧莫竞斋醮。晏客伏腊有时，不可常时群饮，设席数肴成礼，不必杯盘狼藉，多一事不如省一事，费一文不如节一文。凡我宗人念之念之。</p>
	<p><strong>戒好讼</strong>：言语相犯，财产相干，何时蔑有，要必从容理讲，毋便动气相争，如有不服，在外人则投鸣邻里，在本家则投鸣户长，自有公道处置。况我未必全是，彼未必全非，反而思之，忿气自息。乃有不肖子弟，听人教唆，便尔动气，便去府县告状，终日在府县前伺候，不免耽误生理。审问时毁冠囚首，肘步膝行，岂不丑绝，况且费用不赀。语曰：肥官瘦己。纵遇清官，干证差人，也要使费，歇家也要饭钱，又更要指称衙门打点钱。尝见刁顽之徒，惯喜告状，到底只得个光棍恶名，动遭上司访拿，倾家荡产，危矣哉。凡我宗人念之念之。</p>
	<p><strong>戒唆讼</strong>：人之好讼，虽其人之无良，总起于无赖者之教唆。盖无赖之徒，专以人之告状为酒肉之窟，为张威趁钱之门，故或两人本无甚怨，装出剖腹之情，而构成大嫌。本人尚可含容，捏作骑虎之势，而使之先发插名作证，便作主盟。两家索贿，反覆颠倒，弄讼者于掌股之上，不啻小儿，搅得乡村撩乱，鸡犬不安。渔讼者之财，破讼者之家。即讼者事后懊悔，亦摆他不去。若而人者，王法之所不容。即逃得王法，亦皇天之所必诛者也。凡我宗人念之念之。</p>
	<p><strong>安生理</strong>：人不论家贫家富，都要寻个活计，不然便是死道，不是生理。如士着实去读书，农着实去耕种，工着实去造作，商着实去经营。若生而愚鲁，不会读书，家道贫寒，无田可种，又无本钱做买卖，又不会做手艺，便与人佣工，替人挑担，也是生活。只要勤心苦力，安分守己，此中稳稳当当，便有无限受用。至若妇女，亦要勤纺绩，务针指，操井臼，不要好吃好穿，赞助丈夫，共成家业，方是贤妇。凡我宗人念之念之。</p>
	<p><strong>禁非为</strong>：无作非为。圣谕凛若星日，凡我宗族试看今时，作非为的或包搅钱粮，侵欺花费，究竟卖产赔补不足，卖及子孙，甚至性命不保。或摊场*，或群聚酣饮，倾败家业。因而陷死妻儿老小，或掇拐掏摸，或抢夺吓骗，或争斗撒泼，或毁廓侵坟，或占人田土，或伪造金银，或违禁准折，或干犯名义，或挟制官府，或嘱托赞剌，此皆亡身破家，受祸不浅。凡我宗人念之念之。</p>
    </div>
    </div>
</body>
</html>